## 20200924_01, zalantza_02

**Testuingurua:** teoria, Lehen Printzipioaren ondorioztapena     


<br>
<br>

:::{admonition,tip} Zalantza

Lan adiabatikoa egin ezkero (pistoien marruskadura arbuiatuz), sistema eta ingurunearen arteko lotura termikoa nulua litzateke, beraz sistemak eta inguruneak alde horratik ez lukete elkar ikusiko termikoki. (Ez dut kontuan hartu erresistentziaren kontua...)
Nire galdera hurrengoa da. Lan ez adiabatiko egin ezkero, hau da, pistoien marruskadura kontuan hartuz bertan potentzia xahutuko litzateke bero moduan eta horrek sistema eta ingurunea termikoki lotuta egotea eragingo luke nahiz eta erabilitako hormaren izaera adiabatiko izan? Ala nola egiten da lan adiabatikoa eta ez adiabatikoa? Hormen izaera aldatuz?


:::  

<br>
<br>

::::{admonition} Erantzun posible bat...

>Lan adiabatikoa egin ezkero (pistoien marruskadura arbuiatuz), sistema eta ingurunearen arteko lotura termikoa nulua litzateke, beraz sistemak eta inguruneak alde horratik ez lukete elkar ikusiko termikoki. (Ez dut kontuan hartu erresistentziaren kontua...)    

Nire ustez, lehenengo esaldi honetan, zerbait argitu behar da, honako hau.     
Pistoien eta zilindroren artean marruskadura ez egotea da edozein kasutan exijitzen den baldintza: sistema edo ingurunea ez den guztia erabiltzen delako era idealean sistemaren baldintza esperimentalak eta sistema eta ingurunearen arteko loturak baino ez adierazteko. Hots, zilindroak, pistoiak, tramankulu mekanikoak eta abarreko horiek guztiak dira *aztertzailearen, ikertzailearen, buruan daudenak*, ez dute masarik, ez dute sakonerarik... Gauzak era idealean deskribatzeko beharrezkoak diren *elementu idealak* dira. Esaterako, Fisika Orokorreko ariketetako, masa gabeko txirrikak, masarik gabeko sokak edo luzaezinak direnak. Argiago, agian, behien baino gehiagotan aipatu dudanez, Fisika Orokorreko edo Mekanikako sistemek ez dute askatasun-gradu termikorik.    

Orduan, hasiera-hasieratik, ez dago marruskadurarik dena ideala baita. Marruskadurarik gabeko prozesuak baino ez dira aztertuko, beti.    

Marruskadurarik gabeko prozesuetan parte hartzen dituzten sistemak egon daitezke adiabatikoki isolatuta edo ez; hau da, baldintza adiabatikoetan edo ez eragin daiteke edozein sistemaren kasuan prozesu bat. Beraz, lan adiabatikoa egiteak esan nahi du sistema adiabatikoki isolatuta dagoela (esan denez, sistemak eta inguruneak ez dutela termikoki elkar ikusten).    

Kontuz: *lan adiabatikoa egin da*; beraz, sistema adiabatikoki isolatuta dago; baina, agian, eragindako prozesuaren errealitate-maila handiagotzeko erlaxatu egiten dela zertxobait azterketa-eredua eta onartzen da badagoela lan adiabatikoa egiterakoan zilindroa eta pistoiaren arteko marruskadura. Orduan, oraingoz, prozesua adiabatikotzat har daiteke, baina, aurrera eramateko erabili beharreko energia ez da marruskadurarik gabeko kasuan erabilitakoaren berdina, kasu honetan zerbait galtzen baita.    

Honen guztiaren ondorioa da honako hau: marruskadura baztertzea da azterketak egiteko erabiltzen den eredu orokorraren hipotesia eta eragin daitekeen edozein prozesurekiko independentea da.    

-------------------     

Galderari dagokionez.    
>Lan ez adiabatiko egin ezkero, hau da, pistoien marruskadura kontuan hartuz bertan potentzia xahutuko litzateke bero moduan eta horrek sistema eta ingurunea termikoki lotuta egotea eragingo luke nahiz eta erabilitako hormaren izaera adiabatiko izan? Ala nola egiten da lan adiabatikoa eta ez adiabatikoa? Hormen izaera aldatuz?    

Aurrekoa argi izanez gero, lan es adiabatikoa eginez gero (ez du esan nahi marruskadura dagoenik!), sistema eta ingurunea adiabatikoki isolatuta daude, ez dute termikoki elkar ikusten. Lana adiabatikotzat edo ez aintzakotzat hartuko da sistema eta ingurunearen arteko bereizte-hormaren izaeraren arabera eta soilik horren arabera. Adiabatikoki isolatuta egonez gero eta, nahiez eta marruskadura egon, printzipioz, ez dute elkar ikusiko: xahutuko den energia, bero moduan, pistoia (sistem termodinamikotzat hartuta, jakina) eta ingurunearen arteko lotura termikoa kontuan hartuta aztertu beharko da. Ikus irudia.    



:::{figure,myclass} markdown-fig
<img src="./zalantzak_irudiak/20200924_01.png" alt="fishy" class="bg-primary mb-1" width="550px">

Azaldu denez, marruskadura egotekotan, aintzakotzat har daiteke benetan gertatzen den bero-trukea pistoiaren eta ingurunearen artean gertatzen dela, hasieratik onartuta, hipotesis, sistema adiabatikoki isolatuta dagoela. Horren kasuan, dena ondo aztertzeko, pistoia eta ingurunea sistema termodinamikotzat hartu behar dira eta haiei buruzko informazio termodinamikoa ezagutu, egoera-ekuazioak eta abarrekoak.     
:::


::::    
